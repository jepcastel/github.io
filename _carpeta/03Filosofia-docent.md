---
title: "Filosofia docent"
#sidebar:
#  - title: <a href="/carpeta/01Formacio-rebuda">Formació rebuda</a>
#  - title: <a href="/carpeta/02Docencia-realitzada">Docència realitzada</a>
#  - title: <a href="/carpeta/03Filosofia-docent">Filosofia docent</a>
#author_profile: true
---

## Perspectiva personal de l' activitat docent
Des de sempre m'ha agradat la docència i he procurat que la meva activitat en aquest camp es desenvolupés sota criteris de revisió i de millora constant. Aquesta inquietud m'ha portat a interessar-me cada cop més per l'educació i les seves metodologies. Soc un assistent habitual de les activitats que realitza el departament d'innovació docent de la meva universitat. En el 2009, vaig titular-me en educació i noves tecnologies a la Universitat Oberta de Catalunya.

Per sort, en tots aquests anys d'activitat docent, he pogut treballar, principalment, amb grups reduïts. Habitualment realitzo tasques de formació en tallers i seminaris pràctics. Aquesta circumstància m'ha permès tenir força llibertat per planificar les accions docents i anar provant i introduint canvis en la forma d'ensenyar.

De tota manera no sempre és fàcil i et trobes amb certa resistència als canvis. Amb els anys he aprés que la medicina no és precisament un àrea de coneixement que es caracteritzi per la innovació docent. Malgrat ser una disciplina on la innovació està molt present en la pràctica professional, no succeeix el mateix en la docència que continua sent d'una orientació molt clàssica.  Potser això sigui degut a la peculiaritat de que les facultats de medicina estan dins dels mateixos hospitals i els docents són els propis metges que hi treballen. Tot això crea una situació en la que la docència tendeix a viures com una activitat secundària. No es pot oblidar que qualsevol procés d'innovació requereix una inversió de temps i recursos personals.

## Com crec que s'ha d'aprendre

L'experiència i l'estudi de les teories de l'aprenentatge m'han fet veure que hi han objectius i competències que no es poden assolir d'una manera efectiva si només es contempla una formació basada en la transmissió unilateral del coneixement  i en el paper passiu de l'alumne. En funció de l'objectiu docent s'ha de pensar en maneres més eficients d'aprendre.

<!-- ![Taxonomia de Bloom ]({{site.url}}//images/TaxonomiaBloom.gif) -->
![Taxonomia de Bloom ](/images/TaxonomiaBloom.gif)


De Andrew Churches. <a href="http://www.eduteka.org/TaxonomiaBloomDigital.php" target="_blank">Taxonomía de Bloom para la era digital</a>

La participació activa de l'alumne i el plantejament de problemes reals millora l'aprenentatge i permet ampliar la formació introduint competències addicionals que serveixin per a la pràctica professional. Això no sempre és fàcil i cal fer entendre a l'alumne els avantatges de ser actiu i de participar del seu aprenentatge. Es requereix de l'alumne un canvi de mentalitat i un esforç addicional.

Les activitats d'aprenentatge que promouen l'avaluació crítica, l'argumentació i la discussió en grup per extreure'n conclusions, tendeixen a millorar la retenció dels coneixements assolits i a afavorir la seva posterior aplicació en la pràctica.

Quelcom semblant succeeix amb l'avaluació de l'aprenentatge. Encara és molt freqüent que la única avaluació que es planifica en una assignatura sigui sumativa i basada en proves test d'elecció múltiple.  S'avaluen molt els coneixements  i el record de la informació i menys altres habilitats i actituds. Personalment crec que també s'aprèn dels errors, pel que cal orientar l'avaluació de l'alumne de forma que li doni retroalimentació i li serveixi de recolzament i guia de la seva evolució. L'avaluació no només ha de tenir l'objectiu acreditatiu sinó també formatiu. Evidentment això comporta pensar en una avaluació continuada, cosa que també incrementa la inversió de recursos i l'esforç tant del docent com de l'estudiant.   

## El paper del docent i de l'alumne
En el marc en el que entenc l'aprenentatge, veig un docent proper a l'alumne i còmplice en la seva tasca d'aprenentatge. Com he esmentat anteriorment, això implica que l'alumne ha de prendre part activa de la seva formació i col·laborar.

El docent hauria d'adoptar un paper de facilitador i centrar el seu esforç en planificar i dissenyar activitats d'aprenentatge que promoguin la construcció de coneixement útil i aplicable en la pràctica real de la professió.

## El paper de les noves tecnologies
Els darrera anys s'han produït enormes canvis en el camp de les TIC. Aquest fenomen no han passat desapercebuts per a la docència i ha suposat un abans i un després a l'hora de disposar de possibilitats i recursos que serveixen per fer una docència més creativa i de qualitat.

L'avantatge de l'accés a la informació per Internet, de la interactivitat, de la virtualitat  i de la comunicació síncrona i asíncrona suposen recursos molt valuosos per enriquir i complementar la formació que es porta es terme a l'aula.

## Com porto a la pràctica la meva visió docent  
Pel tipus de docència que faig, tret de la lògica necessitat de coordinar-me amb els responsables de l'organització i de la planificació de les assignatures, disposo de llibertat per a interpretar segons el meu criteri els objectius docents assignats i per aplicar-hi els mètodes d'aprenentatge que considero adients.

Donat que treballo amb grups petits (màxim de 25 alumnes) i en continguts de caire pràctic em puc permetre de planificar activitats basades en la resolució de casos, l'anàlisi d'informació i la discussió en grup. Mica en mica també vaig incorporant les TIC per a oferir material als estudiants planificar activitats addicionals. Actualment estem incorporant eines de xarxes socials a la formació, donat el fort impacte que aquestes tenen entre els alumnes.

Un factor fonamental es oferir als alumnes una guia clara i detallada del que es realitzarà, perquè i quin benefici s'en treu de l'aprenentatge.

De tota manera això no és tant fàcil perquè la planificació que es fa de l'assignatura segueix fent-se sota una perspectiva clàssica i moltes vegades l'assignació horària o la freqüència de les sessions presencials dificulten el poder assignar treball fora de l'aula o realitzar altres activitats sense augmentar massa la càrrega de treball de l'estudiant. A la pràctica es fa el que es pot, tot esperant que l'aplicació de les directrius de EEES vagin afavorint cavis substancials en la planificació i execució de la docència.

En l'aspecte que he tingut menys marge de maniobra és en el de l'avaluació que continua sent majoritàriament sumativa. Aquest és un dels principals esculls per a que les noves iniciatives motivin a l'alumne. Si planifiques noves accions que no repercuteixen de forma important en la nota, costa que tinguin bona acollida, es un problema d'insistir i convèncer.  

## Què espero dels meus estudiants?
La docència que realitzo s'emmarca en el camp de la epidemiologia dels medicaments i, principalment, té com objectiu que els alumnes coneguin els diferents tipus d'estudis que s'utilitzen per avaluar la eficàcia i la seguretat dels fàrmacs i que els sàpiguen interpretar de manera objectiva i crítica.

D'aquesta activitat valoro  que els alumnes adoptin una visió crítica de l'anàlisi de la informació disponible, que aprenguin a reflexionar i a prendre decisions sobre com utilitzar els medicaments.

## Com he anat evolucionant en el temps
El que més destacaria de com he anat creixent com a docent és en la selecció acurada dels objectius d'aprenentatge. Cal seleccionar correctament el que s'ensenya als alumnes i cada aprenentatge té el seu moment adient. Quan es comença es te por de no explicar-ho tot i amb els anys s'aprèn que no cal explicar-ho tot sinó allò que té importància.   
